<h1>יואל</h1>

<h2>יואל פרק-א</h2>
<h3>{א}</h3>
דְּבַר־יְהוָה֙ אֲשֶׁ֣ר הָיָ֔ה אֶל־יוֹאֵ֖ל בֶּן־פְּתוּאֵֽל׃
<b style="color: gray;">רש"י</b> אל יואל בן פתואל . בן שמואל הנביא שפיתה לאל בתפילתו , יש אומרים שנבואה זו נאמרה באותן שבע שנים שאמר אלישע ( מלכי' ב ח ) כי קרא ה' לרעב וגו' ובימי יהורם בן אחאב היו ובהלכות גדולו' נמצא יואל ונחום וחבקוק היו בימי מנשה :
<b style="color: gray;">מצודת דוד</b> דבר ה' . ר''ל זהו דבר ה' וגו' : פתואל . ארז''ל זה שמואל הנביא שפיתה לאל בתפילתו :
<h3>{ב}</h3>
שִׁמְעוּ־זֹאת֙ הַזְּקֵנִ֔ים וְהַֽאֲזִ֔ינוּ כֹּ֖ל יוֹשְׁבֵ֣י הָאָ֑רֶץ הֶהָ֤יְתָה זֹּאת֙ בִּֽימֵיכֶ֔ם וְאִ֖ם בִּימֵ֥י אֲבֹֽתֵיכֶֽם׃
<b style="color: gray;">רש"י</b> ההיתה זאת . האמורה למטה :
<b style="color: gray;">מצודת דוד</b> שמעו זאת . מה שאני שואל ממכם : ההיתה . בה''א השאלה כאלו ישאלום האם היתה זאת וגו' והוא האמור בענין יתר הגזם וגו' :
<b style="color: gray;">מצודת ציון</b> והאזינו . הטו אוזן לשמוע :
<h3>{ג}</h3>
עָלֶ֖יהָ לִבְנֵיכֶ֣ם סַפֵּ֑רוּ וּבְנֵיכֶם֙ לִבְנֵיהֶ֔ם וּבְנֵיהֶ֖ם לְד֥וֹר אַחֵֽר׃
<b style="color: gray;">מצודת דוד</b> עליה . בעבור הגזרה זאת לרוב התמהון שבה ספרו לבניכם : לדור אחר . לבני הדור שיעמדו אחריהם :
<b style="color: gray;">מצודת ציון</b> עליה . בעבורה :
<h3>{ד}</h3>
יֶ֤תֶר הַגָּזָם֙ אָכַ֣ל הָֽאַרְבֶּ֔ה וְיֶ֥תֶר הָאַרְבֶּ֖ה אָכַ֣ל הַיָּ֑לֶק וְיֶ֣תֶר הַיֶּ֔לֶק אָכַ֖ל הֶחָסִֽיל׃
<b style="color: gray;">רש"י</b> יתר הגזם וגו' . גזם ארבה ילק חסיל מיני גובאי הם ונתנבא עליהם שיבאו ובאו באותן הימים וכלו כל פרי העץ וירק השדה :
<b style="color: gray;">מצודת דוד</b> יתר הגזם . וזהו הגזרה שהנה מה שהותיר הגזם ולא אכל בא הארבה ואכלו :
<b style="color: gray;">מצודת ציון</b> יתר . מל' נותר : הגזם . הארבה הילק החסיל . כולם שמות מיני חגבים :
<h3>{ה}</h3>
הָקִ֤יצוּ שִׁכּוֹרִים֙ וּבְכ֔וּ וְהֵילִ֖לוּ כָּל־שֹׁ֣תֵי יָ֑יִן עַל־עָסִ֕יס כִּ֥י נִכְרַ֖ת מִפִּיכֶֽם׃
<b style="color: gray;">רש"י</b> עסיס . יין הטוב :
<b style="color: gray;">מצודת דוד</b> הקיצו שכורים . אתם הרגילין ביין התעוררו מן השינה ובכו : על עסיס . בעבור העסיס אשר נכרת מפיכם כי הארבה אכל הגפנים ומעתה לא תמצאו היין :
<b style="color: gray;">מצודת ציון</b> הקיצו . ענין הערה מן השינה : והילילו . מל' יללה : עסיס . כן נקרא היין והן וכעסיס דמם ישכרון ( ישעיה מט ) :
<h3>{ו}</h3>
כִּֽי־גוֹי֙ עָלָ֣ה עַל־אַרְצִ֔י עָצ֖וּם וְאֵ֣ין מִסְפָּ֑ר שִׁנָּיו֙ שִׁנֵּ֣י אַרְיֵ֔ה וּֽמְתַלְּע֥וֹת לָבִ֖יא לֽוֹ׃
<b style="color: gray;">רש"י</b> גוי עלה על ארצי . הגובאי הזה כינהו כצבא גוי : ומתלעות . הן השינים הגסין שלועס בהן :
<b style="color: gray;">מצודת דוד</b> כי גוי . על הארבה יאמר בלשון שאלה וכן שפנים עם לא עצום ( משלי ל ) : שניו שני אריה . אמר דרך גוזמא והפלגה והוא ענין מליצה :
<b style="color: gray;">מצודת ציון</b> עצום . חזק בכח : ומתלעות . הם השינים הגסות כמו מתלעות עול ( איוב כט ) :
<h3>{ז}</h3>
שָׂ֤ם גַּפְנִי֙ לְשַׁמָּ֔ה וּתְאֵנָתִ֖י לִקְצָפָ֑ה חָשֹׂ֤ף חֲשָׂפָהּ֙ וְהִשְׁלִ֔יךְ הִלְבִּ֖ינוּ שָׂרִיגֶֽיהָ׃
<b style="color: gray;">רש"י</b> לקצפה . למפח נפש : חשף חשפה והשליך . קלוף קליפות העץ והשליכו עד הלבינו זמורות הגפן :
<b style="color: gray;">מצודת דוד</b> שם גפני . אכל הגפנים ועשאם שממה והתאנים שם למארה וקללה : חשף חשפה . קלף קליפתה ונעשו הענפים לבנים כדרך אילן הנקלף :
<b style="color: gray;">מצודת ציון</b> לקצפה . מל' קצף ור''ל למארה : חשף חשפה . קלף קליפת' והוא מל' מחשף הלבן ( בראשית ל ) שהוא ענין גלוי כי בהקלף קליפות העץ נעשה מגולה : הלבינו . מל' לבן : שריגיה . ענביה כמו ובגפן ג' שריגים ( שם מ ) :
<h3>{ח}</h3>
אֱלִ֕י כִּבְתוּלָ֥ה חֲגֻֽרַת־שַׂ֖ק עַל־בַּ֥עַל נְעוּרֶֽיהָ׃
<b style="color: gray;">רש"י</b> אלי . קינה מתרגמינן אליא :
<b style="color: gray;">מצודת דוד</b> אלי . עשי קינה כמו בתולה הנשאת לאיש ומת שחוגרת שק ומקוננת על הבעל הנשאת לו בנעוריה כי האהבה קשורה ביותר עם הבעל שנשאה בימי נעוריה כשהיתה עדיין בתולה :
<b style="color: gray;">מצודת ציון</b> אלי . ענין קינה כי שא קינה ( יחזק' יט ) ת''י אליא :
<h3>{ט}</h3>
הָכְרַ֥ת מִנְחָ֛ה וָנֶ֖סֶךְ מִבֵּ֣ית יְהוָ֑ה אָֽבְלוּ֙ הַכֹּ֣הֲנִ֔ים מְשָׁרְתֵ֖י יְהוָֽה׃
<b style="color: gray;">רש"י</b> הכרת . כמו נכרת ה''א הנקודה בחטף קמץ עומדת במקום נו''ן כמו וחית השדה השלמ' לך ( איו' ה ) :
<b style="color: gray;">מצודת דוד</b> הכרת וגו' . כי לא מצאו סולת למנחות ויין לנסכים כי הארבה אכל הכל : אבלו הכהנים . על כי אין מביא מנחה ונסכים :
<h3>{י}</h3>
שֻׁדַּ֣ד שָׂדֶ֔ה אָבְלָ֖ה אֲדָמָ֑ה כִּ֚י שֻׁדַּ֣ד דָּגָ֔ן הוֹבִ֥ישׁ תִּיר֖וֹשׁ אֻמְלַ֥ל יִצְהָֽר׃
<b style="color: gray;">מצודת דוד</b> שדד שדה . נעשק השדה כי הארבה עשק תבואתה : הוביש . נתייבש היין ר''ל לא ימצא עוד יין :
<b style="color: gray;">מצודת ציון</b> שדד . ענין עושק : אבלה . ענין השחתה כמו אבל תירוש ( ישעי' כד ) : הוביש . מל' יבשות : תירוש . יין : אמלל . ענין כריתה כמו כי אמלל אני ( תהלים ו ) : יצהר . שמן :
<h3>{יא}</h3>
הֹבִ֣ישׁוּ אִכָּרִ֗ים הֵילִ֙ילוּ֙ כֹּֽרְמִ֔ים עַל־חִטָּ֖ה וְעַל־שְׂעֹרָ֑ה כִּ֥י אָבַ֖ד קְצִ֥יר שָׂדֶֽה׃
<b style="color: gray;">רש"י</b> הובישו . הכלמו : אכרים . מנהיגי המחרישה : על חטה ועל שעורה . מוסב על אכרים , ועל הכורמי' אמר :
<b style="color: gray;">מצודת דוד</b> הובישו אכרים . על כי עבודתם בשדה היה לריק : כורמים . עושי עבודת הכרמים : על חטה וגו' . על העדר חטה ושעורה מוסב על הובישו אכרים : כי אבד . ר''ל אין מה לקצור :
<b style="color: gray;">מצודת ציון</b> הובישו . מל' בושה : אכרים . כן יקראו עובדי אדמה כמו וקראו אכר אל אבל ( עמוס ה ) :
<h3>{יב}</h3>
הַגֶּ֣פֶן הוֹבִ֔ישָׁה וְהַתְּאֵנָ֖ה אֻמְלָ֑לָה רִמּ֞וֹן גַּם־תָּמָ֣ר וְתַפּ֗וּחַ כָּל־עֲצֵ֤י הַשָּׂדֶה֙ יָבֵ֔שׁוּ כִּֽי־הֹבִ֥ישׁ שָׂשׂ֖וֹן מִן־בְּנֵ֥י אָדָֽם׃
<b style="color: gray;">רש"י</b> הגפן הובישה והתאנה אומללה . נכרתה פסק פריה : הוביש . כמו יבש :
<b style="color: gray;">מצודת דוד</b> הובישה . ר''ל לא ימצא עוד : יבשו . ר''ל אין בהם פרי : כי הוביש ששון . ר''ל כל זה היה בהשגחה כי בגמול פסק ה' שמחה מבני אדם ולכן חסרו כל אלה :
<b style="color: gray;">מצודת ציון</b> הובישה . מל' יבשות : אמללה . נכרתה : הוביש . מל' יבשות ר''ל נפסק :
<h3>{יג}</h3>
חִגְר֨וּ וְסִפְד֜וּ הַכֹּהֲנִ֗ים הֵילִ֙ילוּ֙ מְשָׁרְתֵ֣י מִזְבֵּ֔חַ בֹּ֚אוּ לִ֣ינוּ בַשַּׂקִּ֔ים מְשָׁרְתֵ֖י אֱלֹהָ֑י כִּ֥י נִמְנַ֛ע מִבֵּ֥ית אֱלֹהֵיכֶ֖ם מִנְחָ֥ה וָנָֽסֶךְ׃
<b style="color: gray;">מצודת דוד</b> חגרו . ר''ל חגרו שקים וקצר בדבר המובן : כי נמנע . על כי הארבה אכל הכל :
<h3>{יד}</h3>
קַדְּשׁוּ־צוֹם֙ קִרְא֣וּ עֲצָרָ֔ה אִסְפ֣וּ זְקֵנִ֗ים כֹּ֚ל יֹשְׁבֵ֣י הָאָ֔רֶץ בֵּ֖ית יְהוָ֣ה אֱלֹהֵיכֶ֑ם וְזַעֲק֖וּ אֶל־יְהוָֽה׃
<b style="color: gray;">רש"י</b> קדשו צום . הזמינו צום : עצרה . אסיפה :
<b style="color: gray;">מצודת דוד</b> קדשו צום . הזמינו יום צום ר''ל הכריזו ברבים להתענות ביום קבוע : קראו עצרה . הכריזו להתאסף בבית ה' : כל יושבי הארץ . ר''ל של כל יושבי הארץ : בית ה' . אל בית ה' :
<b style="color: gray;">מצודת ציון</b> קדשו . ענין הזמנה כמו קדשו מלחמה ( לקמן ד ) : צום . תענית : עצרה . ואסיפה וכן עצרת בוגדים ( ירמי' ט ) :
<h3>{טו}</h3>
אֲהָ֖הּ לַיּ֑וֹם כִּ֤י קָרוֹב֙ י֣וֹם יְהוָ֔ה וּכְשֹׁ֖ד מִשַׁדַּ֥י יָבֽוֹא׃
<b style="color: gray;">רש"י</b> אהה . לשון גניחת יללה : וכשוד . וכביזת שודדים : יבוא . מאת המקום :
<b style="color: gray;">מצודת דוד</b> אהה ליום . אוי על היום ההוא כי קרוב הוא לבוא בו פורענות מה' : כשוד . כמו בזת שודדים יבוא מאל שדי ר''ל הארבה הבא בדבר ה' יעשוק כמו בני אדם שודדים :
<b style="color: gray;">מצודת ציון</b> אהה . ענין לשון צעקת יללה :
<h3>{טז}</h3>
הֲל֛וֹא נֶ֥גֶד עֵינֵ֖ינוּ אֹ֣כֶל נִכְרָ֑ת מִבֵּ֥ית אֱלֹהֵ֖ינוּ שִׂמְחָ֥ה וָגִֽיל׃
<b style="color: gray;">רש"י</b> נגד עינינו . אנו רואים :
<b style="color: gray;">מצודת דוד</b> הלא נגד עינינו . רואים אנו שהארבה מכלה הכל : מבית אלהינו . מלת נכרת מוסב למעלה ולמטה לומר נכרת ונפסק מבית ה' שמחה וגיל ועל שמחת השיר יאמר כי הואיל ואין יין לנסך על מה יאמרו הלוים בשיר :
<h3>{יז}</h3>
עָבְשׁ֣וּ פְרֻד֗וֹת תַּ֚חַת מֶגְרְפֹ֣תֵיהֶ֔ם נָשַׁ֙מּוּ֙ אֹֽצָר֔וֹת נֶהֶרְס֖וּ מַמְּגֻר֑וֹת כִּ֥י הֹבִ֖ישׁ דָּגָֽן׃
<b style="color: gray;">רש"י</b> עבשו . העלו חלודה ועיפוש בלע''ז מוי''ישיר : פרודות . תרגם יונתן גרבי חמרא : מגרפותיהם . תרגום יונתן מגופתהון מגופת כיסוי החביות : נשמו אוצרות . של יין ושל שמן : ממגורות . מגורות של חטין :
<b style="color: gray;">מצודת דוד</b> עבשו פרודות . כלי היין נתעפשו תחת מגופותיהן כי מחסרון היין לא נשתמשו בהם ולא פתחו המגופו' להכניס האויר ולכן נתעפשו : נשמו אוצרות . המקומות שאוצרי' שם התבואה נעשו שוממין : נהרסו ממגורות . מקצת מן המגורות נהרסו כי נתייבש הדגן ונפסק ומה להם אל המגורות :
<b style="color: gray;">מצודת ציון</b> עבשו . כמו עפשו בפ''א ולשון עפוש ידוע בדרז''ל ובא הבי''ת במקום הפ''א וכן בזר עמים ( תהלים סח ) : פרודות . ת''י גרבי דחמרא : מגרפתיהם . ת''י מגופתהון ושם מגופה ידוע בדרז''ל שהוא כסוי החביות : נהרסו . מלשון הריסה ונתיצה : ממגורות . כן יקראו אוצרות התבואה וכן העוד הזרע במגורה ( חגי ב' ) : הוביש . מלשון יבשות :
<h3>{יח}</h3>
מַה־נֶּאֶנְחָ֣ה בְהֵמָ֗ה נָבֹ֙כוּ֙ עֶדְרֵ֣י בָקָ֔ר כִּ֛י אֵ֥ין מִרְעֶ֖ה לָהֶ֑ם גַּם־עֶדְרֵ֥י הַצֹּ֖אן נֶאְשָֽׁמוּ׃
<b style="color: gray;">רש"י</b> נבוכו . נתערבלו ונסגרו ותעו ביערים ובמדברות : נאשמו . נתקלקלו באשמתן :
<b style="color: gray;">מצודת דוד</b> מה נאנחה . מה מאד תאנח הבהמה ועדרי הבקר המה נבוכים ומבולבלים כי אין להם מרעה כי הארבה אכל גם המרעה : נאשמו . נעשו שממה וחורבן :
<b style="color: gray;">מצודת ציון</b> מה . המלה ההוא הונחה על ההפלגה וכן מה רב טובך ( תהלים ל''א ) : נבכו . ענין בלבול וכן נבוכים הם בארץ ( שמות י''ד ) :
<h3>{יט}</h3>
אֵלֶ֥יךָ יְהוָ֖ה אֶקְרָ֑א כִּ֣י אֵ֗שׁ אָֽכְלָה֙ נְא֣וֹת מִדְבָּ֔ר וְלֶ֣הָבָ֔ה לִהֲטָ֖ה כָּל־עֲצֵ֥י הַשָּׂדֶֽה׃
<b style="color: gray;">רש"י</b> נאות מדבר . לשון נוה :
<b style="color: gray;">מצודת דוד</b> אליך ה' אקרא . מאמר הנביא להתפלל לה' להושיע לעמו : כי אש אכלה וגו' . כאלו אכלה האש אהלי הרועים שבמדבר כי הואיל ואין מרעה לצאן למה יאהל במדבר : ולהבה להטה . הארבה אכל עלי עצי השדה כאלו להטה להבת אש :
<b style="color: gray;">מצודת ציון</b> אכלה . שרפה : נאות . ענין מדור כמו נאות השלום ( ירמיה כ''ה ) : מדבר . מקום המרעה רחוק מהישוב יקרא גם הוא מדבר וכן מעט הצאן ההנה במדבר ( ש''א י''ז ) : ולהבה . שלהבת : להטה . ענין שרפה כמו אש לוהט ( תהלים ק''ד ) :
<h3>{כ}</h3>
גַּם־בַּהֲמ֥וֹת שָׂדֶ֖ה תַּעֲר֣וֹג אֵלֶ֑יךָ כִּ֤י יָֽבְשׁוּ֙ אֲפִ֣יקֵי מָ֔יִם וְאֵ֕שׁ אָכְלָ֖ה נְא֥וֹת הַמִּדְבָּֽר׃
<b style="color: gray;">רש"י</b> תערוג . תצעק כאשר פתר דונש ערג לאילים נהם לשחלים וגעה לעגלים וצהל לסוסים ציפצוף לעופות ונבח לכלבים :
<b style="color: gray;">מצודת דוד</b> בהמות שדה . ר''ל חית השדה שאינם ניזונים מן המרעה כי יטרפו טרף עכ''ז גם הם יצעקו על כי נתייבשו אפיקי מים כי היה אז גם עצירת הגשמים ופסקו הנהרות למשוך מימיהם : ואש אכלה וגו' . ר''ל לא נמצא במדבר אהלי הרועים על כן אין מרעה ולא ימצאו אח''כ לטרוף טרף כי לא יבואו שמה הצאן :
<b style="color: gray;">מצודת ציון</b> בהמות שדי . ועל החיות יאמר וכן ושן בהמות ( דברים ל''ב ) ות''א חיות ברא . תערוג . הוא ענין צעקה כמו כאיל תערוג על אפיקי מים ( תהלים מ''ב ) : אפיקי מים . כן יקראו המקומות שהמים נגרים שם בחוזק ושוטפים :
<h2>יואל פרק-ב</h2>
<h3>{א}</h3>
תִּקְע֨וּ שׁוֹפָ֜ר בְּצִיּ֗וֹן וְהָרִ֙יעוּ֙ בְּהַ֣ר קָדְשִׁ֔י יִרְגְּז֕וּ כֹּ֖ל יֹשְׁבֵ֣י הָאָ֑רֶץ כִּֽי־בָ֥א יוֹם־יְהוָ֖ה כִּ֥י קָרֽוֹב׃
<b style="color: gray;">רש"י</b> תקעו שופר . להשמיעם שישובו בתשובה בטרם תבואתם הרעה הזאת : יום ה' . מה שאמרנו למעלה :
<b style="color: gray;">מצודת דוד</b> תקעו שופר . להזהיר את העם על התשובה : בהר קדשי . זה ציון וכפל הדבר במ''ש : ירגזו . מחרדת קול שופר יחרדו . יום ה' . הפורענות מה' : כי בא . כאלו כבר בא :
<b style="color: gray;">מצודת ציון</b> והריעו . מלשון תרועה : ירגזו . ענין תנועת חרדה כמו רגשו ואל תחטאו ( שם ד ) :
<h3>{ב}</h3>
י֧וֹם חֹ֣שֶׁךְ וַאֲפֵלָ֗ה י֤וֹם עָנָן֙ וַעֲרָפֶ֔ל כְּשַׁ֖חַר פָּרֻ֣שׂ עַל־הֶֽהָרִ֑ים עַ֚ם רַ֣ב וְעָצ֔וּם כָּמֹ֗הוּ לֹ֤א נִֽהְיָה֙ מִן־הָ֣עוֹלָ֔ם וְאַֽחֲרָיו֙ לֹ֣א יוֹסֵ֔ף עַד־שְׁנֵ֖י דּ֥וֹר וָדֽוֹר׃
<b style="color: gray;">רש"י</b> כשחר פרוש על ההרים . הארבה והגזם נפרשים על ההרים כשחר הנפרש בכל העולם : כמוהו לא נהיה מן העולם . לבוא כל המינים הללו זה אחר זה אבל מין ארבה לבדו לא היה כמו אותו של מצרים שנאמר ואחריו לא יהיה כן ( שמות י ) :
<b style="color: gray;">מצודת דוד</b> כשחר . כמו אור השחר הפרוש על ההרים כן יהיה הארבה מכסה את ההרים : עם רב ועצום . על הארבה יאמר בדרך שאלה : לא נהיה . כי בימי משה היה מין אחד וזהו מהרבה מינים : לא יוסיף . להיות כמוהו : עד שני דור ודור . עד שיכלו שני הדורות ר''ל עד עולם :
<b style="color: gray;">מצודת ציון</b> וערפל . הוא עב הענן : כשחר . האור הבוקר : פרש . מלשון פרישה ושטיחה :
<h3>{ג}</h3>
לְפָנָיו֙ אָ֣כְלָה אֵ֔שׁ וְאַחֲרָ֖יו תְּלַהֵ֣ט לֶֽהָבָ֑ה כְּגַן־עֵ֨דֶן הָאָ֜רֶץ לְפָנָ֗יו וְאַֽחֲרָיו֙ מִדְבַּ֣ר שְׁמָמָ֔ה וְגַם־פְּלֵיטָ֖ה לֹא־הָ֥יְתָה לּֽוֹ׃
<b style="color: gray;">רש"י</b> לפניו אכלה אש . משחיתים את הכל כאילו אש אוכלת לפניהם ולהבה מלהטת אחריהם : כגן עדן . היתה הארץ לפני בואו ואחר שילך הניח את הארץ כמדבר שממה :
<b style="color: gray;">מצודת דוד</b> לפניו וגו' . רצה לומר ההשחתה תהיה עצומה כ''כ כאלו האש אכלה יבול הארץ לפני בואו וכאלו הלהב שרפה היבול אחרי הלכו כי מדרך הנהוג כמעט א''א שיעשה הארבה לבד השחתה גדולה כ''כ כ''א בצרוף השחתת אש לפניו ולאחריו : לפניו . לפני בואו היתה הארץ כגן עדן מלאה מיבול ואחרי הלכו נעשה מדבר שממה : וגם פליטה . לא השאיר שום פליטה כי את הכל אכל :
<b style="color: gray;">מצודת ציון</b> תלהט . ענין שריפה : להבה . שלהבת : פליטה . ענין שארית כמו פליט ושריד ( איכה ב' ) :
<h3>{ד}</h3>
כְּמַרְאֵ֥ה סוּסִ֖ים מַרְאֵ֑הוּ וּכְפָרָשִׁ֖ים כֵּ֥ן יְרוּצֽוּן׃
<b style="color: gray;">רש"י</b> כמראה סוסים מראהו . במרוצתו :
<b style="color: gray;">מצודת דוד</b> כמראה סוסים . במרוצתו דומה הוא למראה סוסים :
<b style="color: gray;">מצודת ציון</b> וכפרשים . הם הרגילים לרכוב על סוסים : ירוצון . מלשון ריצה ורדיפת ההליכה :
<h3>{ה}</h3>
כְּק֣וֹל מַרְכָּב֗וֹת עַל־רָאשֵׁ֤י הֶֽהָרִים֙ יְרַקֵּד֔וּן כְּקוֹל֙ לַ֣הַב אֵ֔שׁ אֹכְלָ֖ה קָ֑שׁ כְּעַ֣ם עָצ֔וּם עֱר֖וּךְ מִלְחָמָֽה׃
<b style="color: gray;">רש"י</b> כקול להב . האוכלת קש משמעת קול : ערוך מלחמה . לפי שהוא דבוק נקוד חטף סגול :
<b style="color: gray;">מצודת דוד</b> על ראשי ההרים ירקדון . אשר מרקדין במרוצתם על ראשי ההרים שהקול נשמע למרחוק : אכלה קש . שאז משמעת הקול כן נשמע הרעשת קול הארבה : כעם עצום . הוא כעם חזק הערוך ומסודר למלחמה :
<b style="color: gray;">מצודת ציון</b> ירקדון . מלשון רקוד וקפיצה : קש . תבן דק : ערוך . מסודר :
<h3>{ו}</h3>
מִפָּנָ֖יו יָחִ֣ילוּ עַמִּ֑ים כָּל־פָּנִ֖ים קִבְּצ֥וּ פָארֽוּר׃
<b style="color: gray;">רש"י</b> קבצו פארור . שחרות כקדירה כמה דאת אמר ובשלו בפרור ( מדבר יא ) ואלף הכתובה יתירה היא ואינה נקראת :
<b style="color: gray;">מצודת דוד</b> יחילו עמים . כולם יחרדו מפניו ועל שהמשילם לעם הערוך למלחמה אמר בו לשון הנופל בעם והוא מדרך גוזמא והפלגה כדרך המליצה : כל פנים . כל פני הבריות קבצו שחרות כקדרה :
<b style="color: gray;">מצודת ציון</b> יחילו . מלשון חיל וחלחלה : פארור . כעין קדרה כמו ובשלו בפרור ( במדבר יא ) והאל''ף נוספת :
<h3>{ז}</h3>
כְּגִבּוֹרִ֣ים יְרֻצ֔וּן כְּאַנְשֵׁ֥י מִלְחָמָ֖ה יַעֲל֣וּ חוֹמָ֑ה וְאִ֤ישׁ בִּדְרָכָיו֙ יֵֽלֵכ֔וּן וְלֹ֥א יְעַבְּט֖וּן אֹרְחוֹתָֽם׃
<b style="color: gray;">רש"י</b> ולא יעבטון . אין לו דמיון ופתרונו לפי עניינו לא יעקלון :
<b style="color: gray;">מצודת דוד</b> ואיש . כל אחד ילך בדרכו המיוחד לו ולא ילכו באורח מעוקם ומותעה :
<b style="color: gray;">מצודת ציון</b> יעבטון . אין לו דמיון ופתרונו לפי ענין עקום ומעוקל : אורחותם . מלשון אורח ודרך :
<h3>{ח}</h3>
וְאִ֤ישׁ אָחִיו֙ לֹ֣א יִדְחָק֔וּן גֶּ֥בֶר בִּמְסִלָּת֖וֹ יֵֽלֵכ֑וּן וּבְעַ֥ד הַשֶּׁ֛לַח יִפֹּ֖לוּ לֹ֥א יִבְצָֽעוּ׃
<b style="color: gray;">רש"י</b> ובעד השלח . כמו בעד החלונים על פני כלי זיין יפלו ויחנו : ולא יבצעו . ולא יקבלון ממון ויונתן פתר בו לשון שליחות בשביל שליחות של הקב''ה מפילין עצמן ובצע כסף לא לקחו :
<b style="color: gray;">מצודת דוד</b> לא ידחקון . זה לזה כי כ''א ילך במסילתו המיוחד לו : ובעד השלח יפלו . ישכבו על החרבות לא יהיו נחתכים עליו לחתיכות :
<b style="color: gray;">מצודת ציון</b> ידחקון . מלשון דחק : גבר . איש יאמר בלשון שאלה על הארבה : במסלתו . מלשון ודרך : ובעד . ענינו כמו על וכן וכפר בעדו ( ויקרא ט''ז ) : השלח . כן יקרא החרב וכן ואיש שלחו בידו ( דברי הימים ב' כ''ג ) : יפלו . ישכנו כמו על פני כל אחיו נפל ( בראשית כ''ה ) : יבצעו . ענין חתוך כי פתות אותה פתים ( ויקרא ב' ) ת''א בצע יתיה בצועין :
<h3>{ט}</h3>
בָּעִ֣יר יָשֹׁ֗קּוּ בַּֽחוֹמָה֙ יְרֻצ֔וּן בַּבָּתִּ֖ים יַעֲל֑וּ בְּעַ֧ד הַחַלּוֹנִ֛ים יָבֹ֖אוּ כַּגַּנָּֽב׃
<b style="color: gray;">רש"י</b> בעיר ישקו . לשון השמעת קול כמו כמשק גבים ( ישעיה לג ) דוב שוקק ( משלי כח ) ממשק חרול ( צפניה ב ) וי''ת לשון נשק מזדיינין :
<b style="color: gray;">מצודת דוד</b> בעיר ישקו . בתוך העיר ישמיעו קול וירוצו על החומות ויעלו בבתים ויבואו בהם דרך החלונות כמו הגנב ולפי שהמשילו לעם אמר לשון הנופל באנשי מלחמה אבירי לבב הלוחמים בחזקה והיא ענין מליצה :
<b style="color: gray;">מצודת ציון</b> ישוקו . ענין השמעת קול כמו כמשק גבים ( ישעיה ל''ג ) : בעד . בדרך וכן בעד החלון ( שופטים ה' ) :
<h3>{י}</h3>
לְפָנָיו֙ רָ֣גְזָה אֶ֔רֶץ רָעֲשׁ֖וּ שָׁמָ֑יִם שֶׁ֤מֶשׁ וְיָרֵ֙חַ֙ קָדָ֔רוּ וְכוֹכָבִ֖ים אָסְפ֥וּ נָגְהָֽם׃
<b style="color: gray;">רש"י</b> רעשו שמים . בשביל פורענו' הבאה על ישראל רוגזים ורועשים : אספו נגהם . הכניסו אורן :
<b style="color: gray;">מצודת דוד</b> לפניו רגזה ארץ וגו' . ר''ל צער גדול יהיה בעולם בעת יבוא כאלו תרגז הארץ וירעשו השמים ושמש וירח נשחרו והכוכבי' הכניסו זהרם ולא יאירו ע''פ תבל :
<b style="color: gray;">מצודת ציון</b> רגזה . ענין תנועת החרדה : רעשו . ענין רעדה : קדרו . ענין שחרות כמו קודר שחותי ( תהלים לה ) : אספו . ענין הכנסה וכן ואין איש מאסף אותם ( שופטים י''ט ) : נגהם . ענין הארה וזריחה כמו מנוגה נגדו ( תהלים י''ח ) :
<h3>{יא}</h3>
וַֽיהוָ֗ה נָתַ֤ן קוֹלוֹ֙ לִפְנֵ֣י חֵיל֔וֹ כִּ֣י רַ֤ב מְאֹד֙ מַחֲנֵ֔הוּ כִּ֥י עָצ֖וּם עֹשֵׂ֣ה דְבָר֑וֹ כִּֽי־גָד֧וֹל יוֹם־יְהוָ֛ה וְנוֹרָ֥א מְאֹ֖ד וּמִ֥י יְכִילֶֽנּוּ׃
<b style="color: gray;">רש"י</b> וה' נתן . עליהם קולו במאמר נביאיו לפני שלחו בהם את חילו זה : כי רב מאד מחנהו . אשר ישלח בכם אם לא תטיבון :
<b style="color: gray;">מצודת דוד</b> נתן קולו . אל עמו השמיע קולו ע''י הנביאים לפני בוא חילו הוא הארבה : כי רב . ר''ל שאמר אשר מחנהו רב מאד : עושה דברו . המשחית בשליחות המקום ב''ה : יום ה' . יום הפורעניות הבא מה' : ומי יכילנו . מי יכול לסבול היום ההוא :
<b style="color: gray;">מצודת ציון</b> נתן . ר''ל השמיע : חילו . מלשון חיל וצבאות עם : יכילנו . ענין הסבלה והחזקה כמו מרבה להכיל ( יחזקאל כ''ו ) :
<h3>{יב}</h3>
וְגַם־עַתָּה֙ נְאֻם־יְהוָ֔ה שֻׁ֥בוּ עָדַ֖י בְּכָל־לְבַבְכֶ֑ם וּבְצ֥וֹם וּבְבְכִ֖י וּבְמִסְפֵּֽד׃
<b style="color: gray;">מצודת דוד</b> וגם עתה . אחר שנגזרה הגזרה :
<b style="color: gray;">מצודת ציון</b> עדי . אלי כמו האזינה עדי ( במדבר כ''ג ) :
<h3>{יג}</h3>
וְקִרְע֤וּ לְבַבְכֶם֙ וְאַל־בִּגְדֵיכֶ֔ם וְשׁ֖וּבוּ אֶל־יְהוָ֣ה אֱלֹֽהֵיכֶ֑ם כִּֽי־חַנּ֤וּן וְרַחוּם֙ ה֔וּא אֶ֤רֶךְ אַפַּ֙יִם֙ וְרַב־חֶ֔סֶד וְנִחָ֖ם עַל־הָרָעָֽה׃
<b style="color: gray;">רש"י</b> ואל בגדיכם . כי איני חש לקריעת בגדיכם ד''א קרעו לבבכם ואל תצטרכו לקרוע בגדיכם מחמת אבל : ונחם על הרעה . נהפך למחשבה אחרת :
<b style="color: gray;">מצודת דוד</b> וקרעו לבבכם . ר''ל עשו הכנעה בלב ולא במעשה קריעת הבגדים לבד : ושובו . בהכנעה כזאת שובו אל ה' : כי חנון וגו' . וירחם עליכם : ונחם . מתחרט על הרעה שחשב לעשות :
<b style="color: gray;">מצודת ציון</b> וקרעו . ר''ל פתחו והסירו ערלת לבבכם להראות הכנעה : ונחם . ענין חרטה :
<h3>{יד}</h3>
מִ֥י יוֹדֵ֖עַ יָשׁ֣וּב וְנִחָ֑ם וְהִשְׁאִ֤יר אַֽחֲרָיו֙ בְּרָכָ֔ה מִנְחָ֣ה וָנֶ֔סֶךְ לַיהוָ֖ה אֱלֹהֵיכֶֽם׃
<b style="color: gray;">רש"י</b> מי יודע . שיש בו עון ישוב וניחם : והשאיר . החסיל והגזם אחריו ברכה ע''י התשובה תבא ברכה בפירות :
<b style="color: gray;">מצודת דוד</b> מי יודע . מי שיודע עון בעצמו ישוב ויתחרט : והשאיר . ר''ל אף כשיבוא הארבה הנה בלכתו ישאר אחריו ברכה ולא ישחית הכל : מנחה ונסך . ר''ל יהיה ממה להביא מנחה ונסכים :
<h3>{טו}</h3>
תִּקְע֥וּ שׁוֹפָ֖ר בְּצִיּ֑וֹן קַדְּשׁוּ־צ֖וֹם קִרְא֥וּ עֲצָרָֽה׃
<b style="color: gray;">מצודת דוד</b> תקעו שופר . להזהיר על התשובה : קדשו צום . הזמינו יום צום : קראו עצרה . הכריזו להתאסף לבית ה' :
<b style="color: gray;">מצודת ציון</b> קדשו . הזמינו : קראו . הכריזו : עצרה . ענין קבוץ ואסיפה :
<h3>{טז}</h3>
אִסְפוּ־עָ֞ם קַדְּשׁ֤וּ קָהָל֙ קִבְצ֣וּ זְקֵנִ֔ים אִסְפוּ֙ עֽוֹלָלִ֔ים וְיֹנְקֵ֖י שָׁדָ֑יִם יֵצֵ֤א חָתָן֙ מֵֽחֶדְר֔וֹ וְכַלָּ֖ה מֵחֻפָּתָֽהּ׃
<b style="color: gray;">רש"י</b> קבצו זקנים . ממשקלות שלח קבוץ אלי ל' רפי וקל :
<b style="color: gray;">מצודת דוד</b> קדשו קהל . הזמינו את כל הקהל להתענות לפני ה' : אספו עוללים . שגם הם יתענו עמכם : יצא חתן מחדרו . להתקבץ עם כל העם ולא ישמח אז עם כלתו : מחפתה . הוא מקום הסתרת הכלה עם החתן והוא החדר שזכר :
<b style="color: gray;">מצודת ציון</b> קהל . אסיפת עם : עוללים . קטנים : מחפתה . מל' חפוי ומכוסה :
<h3>{יז}</h3>
בֵּ֤ין הָאוּלָם֙ וְלַמִּזְבֵּ֔חַ יִבְכּוּ֙ הַכֹּ֣הֲנִ֔ים מְשָׁרְתֵ֖י יְהוָ֑ה וְֽיֹאמְר֞וּ ח֧וּסָה יְהוָ֣ה עַל־עַמֶּ֗ךָ וְאַל־תִּתֵּ֨ן נַחֲלָתְךָ֤ לְחֶרְפָּה֙ לִמְשָׁל־בָּ֣ם גּוֹיִ֔ם לָ֚מָּה יֹאמְר֣וּ בָֽעַמִּ֔ים אַיֵּ֖ה אֱלֹהֵיהֶֽם׃
<b style="color: gray;">רש"י</b> לחרפה . לגדופין : למשל בם גוים . לשון משל ושנינה :
<b style="color: gray;">מצודת דוד</b> לחרפה . כי בעבור הרעב בע''כ ילכו כל הארצות אל העכו''ם ויהיו לחרפה ביניהם וימשלו בם כדרך התושבים על הגרים : איה אלהיהם . ר''ל מדוע עזב עמו שיהיו חסירי לחם :
<b style="color: gray;">מצודת ציון</b> חוסה . מל' חוס וחמלה :
<h3>{יח}</h3>
וַיְקַנֵּ֥א יְהוָ֖ה לְאַרְצ֑וֹ וַיַּחְמֹ֖ל עַל־עַמּֽוֹ׃
<b style="color: gray;">רש"י</b> ויקנא ה' לארצו . לשון המקנא אתה לי ( מדבר יא ) נכנסה בלבו צרתה ונלח' במלחמת' ונתעסק בצרכיה ורבותינו פירשו לשון התראה התרה בגובאי על עסקי ארצו :
<b style="color: gray;">מצודת דוד</b> ויקנא . ר''ל כאשר כן תעשו אז בעבור ארצו יתקנא המקום בהשפעת ארץ העכו''ם :
<b style="color: gray;">מצודת ציון</b> ויקנא . מל' קנאה :
<h3>{יט}</h3>
וַיַּ֨עַן יְהוָ֜ה וַיֹּ֣אמֶר לְעַמּ֗וֹ הִנְנִ֨י שֹׁלֵ֤חַ לָכֶם֙ אֶת־הַדָּגָן֙ וְהַתִּיר֣וֹשׁ וְהַיִּצְהָ֔ר וּשְׂבַעְתֶּ֖ם אֹת֑וֹ וְלֹא־אֶתֵּ֨ן אֶתְכֶ֥ם ע֛וֹד חֶרְפָּ֖ה בַּגּוֹיִֽם׃
<b style="color: gray;">רש"י</b> חרפה . גדוף שיקראו אתכם חסירי לחם :
<b style="color: gray;">מצודת דוד</b> ויען . על שאלת בקשת עמו : הנני שולח לכם . ר''ל מעתה תהיה הברכה בתבואת השדה : ושבעתם אותו . ר''ל תשבעו ממנו : חרפה בגוים . ר''ל להיות גרים ביניהם מעקת רעבון ולסבול חרפתם :
<h3>{כ}</h3>
וְֽאֶת־הַצְּפוֹנִ֞י אַרְחִ֣יק מֵעֲלֵיכֶ֗ם וְהִדַּחְתִּיו֮ אֶל־אֶ֣רֶץ צִיָּ֣ה וּשְׁמָמָה֒ אֶת־פָּנָ֗יו אֶל־הַיָּם֙ הַקַּדְמֹנִ֔י וְסֹפ֖וֹ אֶל־הַיָּ֣ם הָאַֽחֲר֑וֹן וְעָלָ֣ה בָאְשׁ֗וֹ וְתַ֙עַל֙ צַחֲנָת֔וֹ כִּ֥י הִגְדִּ֖יל לַעֲשֽׂוֹת׃
<b style="color: gray;">רש"י</b> ואת הצפוני . יש לפותרו על חיל הארבה ועליו נופל ל' הדחתיו אל ארץ ציה ושממה ד''א העם הבא מצפון מלכי אשור ורבותינו אומרים זה יצר הרע שצפון בלבבו של אדם : הקדמוני . המזרחי ורבותינו שפירשו ביצר הרע דרשו שני הימים הללו במקדש ראשון ובמקדש שני וכן פירשוהו על אשר שם פניו במקדש ראשון ושני והחריבם ולפי התרגום שפירשו על חיל מלך אשור צ''ל פניו ( אל ) הים הקדמוני מקצת חילו אשלח למזרח ומקצתו למערב : צחנתו . באשו יורה עליו שהוא לשון זוהם וטינוף : כי הגדיל לעשות . ראה שפשט ידו בגדולים :
<b style="color: gray;">מצודת דוד</b> ואת הצפוני . הארבה הבא מפאת צפון ארחיק מעליכם ולא ישוב לבוא : והדחתיו וגו' . למות שמה : את פניו . התחלת קבוצת הארבה אדיחנו אל הים הקדמוני הוא ים המלח שהוא במזרחו של א''י : וסופו . סוף קבוצת הארבה ההולך באחרונה אדיחנו אל הים האחרון הוא ים המערבי : ועלה באשו . אחר המיתה יעלה ריחם הרע באפי העוברים : ותעל צחנתו . כפל הדבר במ''ש : כי הגדיל לעשות . כי הארבה הגדיל לעשות רעה מרובה בא''י ולכן ימות ולא ישוב עוד :
<b style="color: gray;">מצודת ציון</b> והדחתיו . מל' דחיה : פניו . ר''ל ראשו ותחלתו : האחרון . המערב קרוי אחור וכן עד הים האחרון ( דברים לד ) : באשו . ענין סרחון : צחנתו . עניינו כמו באשו ואין לו דמיון , ובפייט כל נדרי צחן הסר :
<h3>{כא}</h3>
אַל־תִּֽירְאִ֖י אֲדָמָ֑ה גִּ֣ילִי וּשְׂמָ֔חִי כִּֽי־הִגְדִּ֥יל יְהוָ֖ה לַעֲשֽׂוֹת׃
<b style="color: gray;">רש"י</b> אל תיראי אדמה . ארץ ישראל אם תשובי בתשובה :
<b style="color: gray;">מצודת דוד</b> אל תראי אדמה . שלא ישוב הארבה שוב אלא גילי ושמחי כי מעתה הגדיל ה' לעשות טובה הרבה :
<h3>{כב}</h3>
אַל־תִּֽירְאוּ֙ בַּהֲמ֣וֹת שָׂדַ֔י כִּ֥י דָשְׁא֖וּ נְא֣וֹת מִדְבָּ֑ר כִּֽי־עֵץ֙ נָשָׂ֣א פִרְי֔וֹ תְּאֵנָ֥ה וָגֶ֖פֶן נָתְנ֥וּ חֵילָֽם׃
<b style="color: gray;">מצודת דוד</b> אל תראו בהמות שדי . לדאוג על חסרון המרעה כי מעתה תגדל דשא במקום אהלי המדבר מושב הרועים : כי עץ נשא פריו . ר''ל כי אפי' העץ יגדל פרי וכל שכן שתצמיח דשא כי יותר יש צורך מטר השמים אל האילנות מלדשא הארץ :
<b style="color: gray;">מצודת ציון</b> דשאו . מלשון דשא ועשב : נאות . מדור : נשא . טען וגדל : חילם . מל' חיל וכח , ור''ל פריים :
<h3>{כג}</h3>
וּבְנֵ֣י צִיּ֗וֹן גִּ֤ילוּ וְשִׂמְחוּ֙ בַּיהוָ֣ה אֱלֹֽהֵיכֶ֔ם כִּֽי־נָתַ֥ן לָכֶ֛ם אֶת־הַמּוֹרֶ֖ה לִצְדָקָ֑ה וַיּ֣וֹרֶד לָכֶ֗ם גֶּ֛שֶׁם מוֹרֶ֥ה וּמַלְק֖וֹשׁ בָּרִאשֽׁוֹן׃
<b style="color: gray;">רש"י</b> את המורה . את נביאיכם המורים אתכם לשוב אלי כדי לצדק אתכם : מורה ומלקוש . כמו יורה ומלקוש ( דברים יא ) : בראשון . בניסן ואע''פ שהיורה היא רביעה ראשונה היורדת על הזרע והוא במרחשון אותה שנה בניסן זרעו כמו שמפורש במסכת תענית שגדלה התבואה באחד עשר יום :
<b style="color: gray;">מצודת דוד</b> את המורה לצדקה . את המטר יתן בצדקה ולא לפי הגמול : בראשון . ר''ל כמו בזמן הראשון קודם עצירת הגשמים שהיה כל אחד בזמנו :
<b style="color: gray;">מצודת ציון</b> המורה . כן יקרא הגשם היורד אחר הזריעה כי מרוה ומשביע הארץ והזרעים וכן יורה ומלקוש ( דברים י''א ) : לצדקה . כמו בצדקה ובא הלמ''ד במקום הבי''ת כמו ישבת לכסא ( תהלים ט' ) ומשפטו בכסא : ומלקוש . הוא מטר המאוחר היורד על הקשין ועל המלילות :
<h3>{כד}</h3>
וּמָלְא֥וּ הַגֳּרָנ֖וֹת בָּ֑ר וְהֵשִׁ֥יקוּ הַיְקָבִ֖ים תִּיר֥וֹשׁ וְיִצְהָֽר׃
<b style="color: gray;">רש"י</b> והשיקו . לשון השמעת קול כשהקילוח יורד מן הגת אל תוך היקב והוא הבור שלפני הגת :
<b style="color: gray;">מצודת דוד</b> והשיקו . כשהיין והשמן יורדים אל היקב משמיעים הרעשת קול ור''ל שיתרבו היין והשמן :
<b style="color: gray;">מצודת ציון</b> הגרנות . מקום שאוצרים שם התבואה : בר . תבואה כמו לשבר בר ( ראשית מ''ב ) : והשיקו . ענין השמעת קול כמו כמשק גבים ( ישעיה ל''ג ) : היקבים . הם הבורות שהיין והשמן יורד בהם :
<h3>{כה}</h3>
וְשִׁלַּמְתִּ֤י לָכֶם֙ אֶת־הַשָּׁנִ֔ים אֲשֶׁר֙ אָכַ֣ל הָֽאַרְבֶּ֔ה הַיֶּ֖לֶק וְהֶחָסִ֣יל וְהַגָּזָ֑ם חֵילִי֙ הַגָּד֔וֹל אֲשֶׁ֥ר שִׁלַּ֖חְתִּי בָּכֶֽם׃
<b style="color: gray;">מצודת דוד</b> ושלמתי לכם . מה שנחסר בשנים הקודמים ע''י הארבה אשלים אותה למלאות הכל כי תהיה הברכה מרובה :
<h3>{כו}</h3>
וַאֲכַלְתֶּ֤ם אָכוֹל֙ וְשָׂב֔וֹעַ וְהִלַּלְתֶּ֗ם אֶת־שֵׁ֤ם יְהוָה֙ אֱלֹ֣הֵיכֶ֔ם אֲשֶׁר־עָשָׂ֥ה עִמָּכֶ֖ם לְהַפְלִ֑יא וְלֹא־יֵבֹ֥שׁוּ עַמִּ֖י לְעוֹלָֽם׃
<b style="color: gray;">מצודת דוד</b> ואכלתם . אז תאכלו אכילה ושביעה ר''ל לא יחסר הלחם ותאכלו עד כדי שביעה לא כדרך שאוכלים בימי הרעב רק להחיות את הנפש : והללתם . אז תהללו את ה' אשר עשה עמכם דבר שיש להפליא בו כי תהיה הברכה בתכלית : ולא יבשו עמי לעולם . ר''ל עוד לא ילכו לגור בארצות העכו''ם מחסרון הלחם ולא יסבלו אח''כ חרפת העכו''ם ובשתם :
<b style="color: gray;">מצודת ציון</b> והללתם . מלשון הלול ושבח : להפליא . מלשון פלא ותמהון :
<h3>{כז}</h3>
וִידַעְתֶּ֗ם כִּ֣י בְקֶ֤רֶב יִשְׂרָאֵל֙ אָ֔נִי וַאֲנִ֛י יְהוָ֥ה אֱלֹהֵיכֶ֖ם וְאֵ֣ין ע֑וֹד וְלֹא־יֵבֹ֥שׁוּ עַמִּ֖י לְעוֹלָֽם׃
<b style="color: gray;">מצודת דוד</b> וידעתם . אז תראו אשר אני בקרב ישראל להשגיח בהם : ואין עוד . ר''ל אין עוד אלהים לעכב על ידי מלתת לכם ברכה מרובה כזאת : ולא יבשו וגו' . ולכן לא יבשו עד עולם כי מי יעמוד למולי להביאם לידי בושה :
<h2>יואל פרק-ג</h2>
<h3>{א}</h3>
וְהָיָ֣ה אַֽחֲרֵי־כֵ֗ן אֶשְׁפּ֤וֹךְ אֶת־רוּחִי֙ עַל־כָּל־בָּשָׂ֔ר וְנִבְּא֖וּ בְּנֵיכֶ֣ם וּבְנֽוֹתֵיכֶ֑ם זִקְנֵיכֶם֙ חֲלֹמ֣וֹת יַחֲלֹמ֔וּן בַּח֣וּרֵיכֶ֔ם חֶזְיֹנ֖וֹת יִרְאֽוּ׃
<b style="color: gray;">רש"י</b> והיה אחרי כן . לעתיד לבא : על כל בשר . על מי שנעשה לבו רך כבשר דוגמת ונתתי לכם לב בשר ( יחזקאל לו ) :
<b style="color: gray;">מצודת דוד</b> והיה אחרי כן . ר''ל אחרי ימים מרובים בזמן המשיח : אשפוך את רוחי . ר''ל רוח חכמה והכרת אלהות אשפוך על כל בשר כי אף העכו''ם יכירו אז וידעו שה' הוא האלהים : ונבאו בניכם ובנותיכם . לא כמו בימי הגולה שנעדרת הנבואה מישראל כי אז ינבאו בניכם ובנותיכם עם כי האבות לא נבאו : חלומות יחלומון . ר''ל חלום נבואי : חזיונות יראו . גם הוא ענין מראה נבואה :
<b style="color: gray;">מצודת ציון</b> אשפוך . ר''ל אתן בשיעור מרובה כשופך דבר מה : כל בשר . ר''ל כל אדם כמו לכל בשר ( שם סו ) : חזיונות . מל' חזון ומראה נבואה :
<h3>{ב}</h3>
וְגַ֥ם עַל־הָֽעֲבָדִ֖ים וְעַל־הַשְּׁפָח֑וֹת בַּיָּמִ֣ים הָהֵ֔מָּה אֶשְׁפּ֖וֹךְ אֶת־רוּחִֽי׃
<b style="color: gray;">מצודת דוד</b> אשפוך את רוחי . רוח חכמה לדעת את ה' :
<h3>{ג}</h3>
וְנָֽתַתִּי֙ מֽוֹפְתִ֔ים בַּשָּׁמַ֖יִם וּבָאָ֑רֶץ דָּ֣ם וָאֵ֔שׁ וְתִֽימֲר֖וֹת עָשָֽׁן׃
<b style="color: gray;">רש"י</b> ותמרות עשן . זקיפות מעלה עשן בגובה :
<b style="color: gray;">מצודת דוד</b> דם . ר''ל בארץ ישפך דם הרבה ויאמר זה על גוג ומגוג : ואש . מן השמים תרד עליו אש כמ''ש ונשפטתי אתו בדבר ובדם וגו' אש וגפרית אמטיר עליו ( יחזקאל ל''ח ) : ותמרת עשן . עשן השריפה תעלה למעלה זקוף כאילן תמר :
<b style="color: gray;">מצודת ציון</b> ונתתי . כמו ואתן : מופתים . מל' מופת ואות : ותמרות . מל' אילן תמר :
<h3>{ד}</h3>
הַשֶּׁ֙מֶשׁ֙ יֵהָפֵ֣ךְ לְחֹ֔שֶׁךְ וְהַיָּרֵ֖חַ לְדָ֑ם לִפְנֵ֗י בּ֚וֹא י֣וֹם יְהוָ֔ה הַגָּד֖וֹל וְהַנּוֹרָֽא׃
<b style="color: gray;">רש"י</b> יהפך לחשך . לבייש את המשתחוים לחמה :
<b style="color: gray;">מצודת דוד</b> יהפך לחשך . ר''ל מגודל הצרה הבא עליהם יחשך להם מאור היום : ודם . יהפוך למראה דם כי אז לא תאיר כדרכה והוא ענין מליצה כי כשאדם בצרה העולם חשוך בעדו : לפני בוא יום ה' . כל זה יהיה לפני הגאולה וסמוך לה : הגדול והנורא . כי אז יראה גדולת ממשלתו ומעשיו הנוראים :
<h3>{ה}</h3>
וְהָיָ֗ה כֹּ֧ל אֲשֶׁר־יִקְרָ֛א בְּשֵׁ֥ם יְהוָ֖ה יִמָּלֵ֑ט כִּ֠י בְּהַר־צִיּ֨וֹן וּבִירוּשָׁלִַ֜ם תִּֽהְיֶ֣ה פְלֵיטָ֗ה כַּֽאֲשֶׁר֙ אָמַ֣ר יְהוָ֔ה וּבַ֨שְּׂרִידִ֔ים אֲשֶׁ֥ר יְהוָ֖ה קֹרֵֽא׃
<b style="color: gray;">רש"י</b> והיה כל אשר יקרא וגו' : כאשר אמר . והיכן אמר וראו כל עמי הארץ כי שם ה' נקרא עליך ( דברים כח ) : ובשרידים . בשארית אשר יותיר : אשר ה' קורא . לשון קרואים לסעודה או לעבודת המלך לשון הזמנה :
<b style="color: gray;">מצודת דוד</b> כל אשר יקרא בשם ה' ימלט . ר''ל הקוראים בשם ה' המה ימלטו מן הצרה הבאה על העכו''ם : כי בהר ציון . ר''ל כי הפליטה תהיה בהר ציון לבד כמו שהבטיח ה' וגם שם לא לכולם כי רק בהנשארים המבוררי' שבהם אשר כל א' מהם קורא אל ה' וצועק אליו ומשים בו בטחונו :
<b style="color: gray;">מצודת ציון</b> פליטה . ענין הצלה כמו ומפלט לי ( ש''ב כב ) : ובשרידים . ענין שארית כמו עם שרידי חרב ( ירמיה לא ) :
<h2>יואל פרק-ד</h2>
<h3>{א}</h3>
כִּ֗י הִנֵּ֛ה בַּיָּמִ֥ים הָהֵ֖מָּה וּבָעֵ֣ת הַהִ֑יא אֲשֶׁ֥ר (אשוב) [אָשִׁ֛יב] אֶת־שְׁב֥וּת יְהוּדָ֖ה וִירוּשָׁלִָֽם׃
<b style="color: gray;">מצודת דוד</b> אשר אשיב . שאשיב לארצם את בני השבי מיהודה וירושלים ולא זכר שאר השבטים לפי שכל נבואתו היתה רק על יהודה וירושלים לכן לא זכר מהם אבל האמת שגם בני עשרת השבטים ישובו גם המה :
<b style="color: gray;">מצודת ציון</b> שבות . מלשון שבי :
<h3>{ב}</h3>
וְקִבַּצְתִּי֙ אֶת־כָּל־הַגּוֹיִ֔ם וְה֣וֹרַדְתִּ֔ים אֶל־עֵ֖מֶק יְהֽוֹשָׁפָ֑ט וְנִשְׁפַּטְתִּ֨י עִמָּ֜ם שָׁ֗ם עַל־עַמִּ֨י וְנַחֲלָתִ֤י יִשְׂרָאֵל֙ אֲשֶׁ֣ר פִּזְּר֣וּ בַגּוֹיִ֔ם וְאֶת־אַרְצִ֖י חִלֵּֽקוּ׃
<b style="color: gray;">רש"י</b> אל עמק יהושפט . ארד עמם בעומק הדין , יהושפט משפטי יה :
<b style="color: gray;">מצודת דוד</b> וקבצתי . אז אקבץ את כל האומות ואוריד אותם אל עמק יהושפט כן שם המקום שיפלו שם האומות הצובאים על ירושלים : ונשפטתי עמם . אתוכח עמהם על מה שעשו לעמי בימים הקדמונים ר''ל שם אביא עליהם הפורעניות וזה יחשב לויכוח כי בזה יודיע שפשעו : אשר פזרו . שהגלום שמה : חלקו . חלקו ביניהם :
<b style="color: gray;">מצודת ציון</b> ונשפטתי . ענין ויכוח :
<h3>{ג}</h3>
וְאֶל־עַמִּ֖י יַדּ֣וּ גוֹרָ֑ל וַיִּתְּנ֤וּ הַיֶּ֙לֶד֙ בַּזּוֹנָ֔ה וְהַיַּלְדָּ֛ה מָכְר֥וּ בַיַּ֖יִן וַיִּשְׁתּֽוּ׃
<b style="color: gray;">רש"י</b> ידו גורל . כמו וידו אבן בי ( איכה ג ) :
<b style="color: gray;">מצודת דוד</b> ידו גורל . מי מהם למי : בזונה . בשכר זונה באתננה : ביין . במחיר היין :
<b style="color: gray;">מצודת ציון</b> ואל עמי . כמו ועל עמי : ידו . ישליכו כמו ידו אליה ( שם ג ) :
<h3>{ד}</h3>
וְ֠גַם מָה־אַתֶּ֥ם לִי֙ צֹ֣ר וְצִיד֔וֹן וְכֹ֖ל גְּלִיל֣וֹת פְּלָ֑שֶׁת הַגְּמ֗וּל אַתֶּם֙ מְשַׁלְּמִ֣ים עָלָ֔י וְאִם־גֹּמְלִ֤ים אַתֶּם֙ עָלַ֔י קַ֣ל מְהֵרָ֔ה אָשִׁ֥יב גְּמֻלְכֶ֖ם בְּרֹאשְׁכֶֽם׃
<b style="color: gray;">רש"י</b> הגמול אתם משלמים . זהו הגמול שנתן שלמה לחירם מלך צור עשרים עיר ( מלכים א ט ) : קל מהרה . לשון זריזות :
<b style="color: gray;">מצודת דוד</b> וגם מה אתם לי . ר''ל מה לכם עלי אתם צור וגו' : הגמול . וכי אתם משלמים לי גמול על מה שהרעותי לכם כאומר הלא לא הרעותי לכם : ואם גומלים . ר''ל ואם לא באה לתשלום גמול רק היא התחלת הרעה דעו שקל מהרה אשלם גמול על ראשיכם כי תפלו עם הנופלים :
<b style="color: gray;">מצודת ציון</b> גלילות . מחוזות : ואם גומלים . גם תחילת המעשה יקרא בלשון גמול וכן שגמלת לנו ( תהלים קלז ) : קל . ענין מהירות כי דבר קל מהר בלכתו :
<h3>{ה}</h3>
אֲשֶׁר־כַּסְפִּ֥י וּזְהָבִ֖י לְקַחְתֶּ֑ם וּמַֽחֲמַדַּי֙ הַטֹּבִ֔ים הֲבֵאתֶ֖ם לְהֵיכְלֵיכֶֽם׃
<b style="color: gray;">מצודת דוד</b> אשר כספי . עתה יפרש הרעה שעשו לישראל ואמר הנה הכסף והזהב שהשפעתי אני לישראל שללתם מהם ביום בוא האויב עליהם : ומחמדי . דברים חמודים וטובים שנתתי לישראל אתם מחריבי ירושלים בזיתם מהם והבאתם להיכליכם :
<h3>{ו}</h3>
וּבְנֵ֤י יְהוּדָה֙ וּבְנֵ֣י יְרוּשָׁלִַ֔ם מְכַרְתֶּ֖ם לִבְנֵ֣י הַיְּוָנִ֑ים לְמַ֥עַן הַרְחִיקָ֖ם מֵעַ֥ל גְּבוּלָֽם׃
<b style="color: gray;">מצודת דוד</b> מכרתם . כי הם היו שכיני ישראל וגנבו קטניהם ומכרום למען ירחקו מגבולם לבל יגולה הדבר :
<h3>{ז}</h3>
הִנְנִ֣י מְעִירָ֔ם מִן־הַ֨מָּק֔וֹם אֲשֶׁר־מְכַרְתֶּ֥ם אֹתָ֖ם שָׁ֑מָּה וַהֲשִׁבֹתִ֥י גְמֻלְכֶ֖ם בְּרֹאשְׁכֶֽם׃
<b style="color: gray;">מצודת דוד</b> הנני מעירם . אעיר לבם לחזור מן המקום שנמכרו לבוא אל ארצם ר''ל בניהם ישובו הנה ועל ידם אשיב גמוליכם על ראשיכם :
<b style="color: gray;">מצודת ציון</b> מעירם . מל' התעוררות :
<h3>{ח}</h3>
וּמָכַרְתִּ֞י אֶת־בְּנֵיכֶ֣ם וְאֶת־בְּנֽוֹתֵיכֶ֗ם בְּיַד֙ בְּנֵ֣י יְהוּדָ֔ה וּמְכָר֥וּם לִשְׁבָאיִ֖ם אֶל־גּ֣וֹי רָח֑וֹק כִּ֥י יְהוָ֖ה דִּבֵּֽר׃
<b style="color: gray;">רש"י</b> לשבאים וגו' . לבני שבא : כי ה' דבר . והיכן דבר עבד עבדים יהיה לאחיו ( בראשית ט ) כן מפורש במכילתין :
<b style="color: gray;">מצודת דוד</b> ומכרתי . אמסור את בניכם ביד בני יהודה אלו שחזרו לארצם והם ימכרום לאנשי שבא היושבים ממרחק למען לא ישיבו לארצם לרב המרחק : כי ה' דבר . כאומר ומי ישוב אמריו :
<b style="color: gray;">מצודת ציון</b> ומכרתי . ענין מסירה כמו כי צורם מכרם ( דברים לב ) :
<h3>{ט}</h3>
קִרְאוּ־זֹאת֙ בַּגּוֹיִ֔ם קַדְּשׁ֖וּ מִלְחָמָ֑ה הָעִ֙ירוּ֙ הַגִּבּוֹרִ֔ים יִגְּשׁ֣וּ יַֽעֲל֔וּ כֹּ֖ל אַנְשֵׁ֥י הַמִּלְחָמָֽה׃
<b style="color: gray;">רש"י</b> קדשו מלחמה . אם תוכלון אתם להלחם כנגדי :
<b style="color: gray;">מצודת דוד</b> קראו . את זאת האמור למטה הכריזו בין העכו''ם : קדשו מלחמה . היא מלחמת גוג על ירושלים :
<b style="color: gray;">מצודת ציון</b> קדשו . הזמינו : העירו . מל' התעוררות :
<h3>{י}</h3>
כֹּ֤תּוּ אִתֵּיכֶם֙ לַֽחֲרָב֔וֹת וּמַזְמְרֹֽתֵיכֶ֖ם לִרְמָחִ֑ים הַֽחַלָּ֔שׁ יֹאמַ֖ר גִּבּ֥וֹר אָֽנִי׃
<b style="color: gray;">רש"י</b> אתיכם . קלטר''ש בלע''ז : מזמרותיכם . שרפש''א בלע''ז :
<b style="color: gray;">מצודת דוד</b> כתו . שברו אחיכם לעשות מהם חרבות ומזמרותיכם לעשות רמחים : החלש . אף החלש יתחזק לבא במלחמה :
<b style="color: gray;">מצודת ציון</b> כותו . מל' כתישה וטחינה : אתיכם . שם כלי עשוי לחפור בו כמו ואת אתו ( ש''א יג ) : לחרבות . מל' חרב : ומזמרותיכם . שם הכלי שכורתים בו הזמורות וכן וחניתותיהם למזמרות ( ישעיה ב ) : לרמחים . הוא מכלי מלחמה : החלש . תש הכח :
<h3>{יא}</h3>
ע֣וּשׁוּ וָבֹ֧אוּ כָֽל־הַגּוֹיִ֛ם מִסָּבִ֖יב וְנִקְבָּ֑צוּ שָׁ֕מָּה הַֽנְחַ֥ת יְהוָ֖ה גִּבּוֹרֶֽיךָ׃
<b style="color: gray;">רש"י</b> עושו . כמו חושו כך חברו מנחם ויונתן תרגם יתכנשון ואומר אני שהוא לשון עשת ברזל המכונס יחד מש''א בלע''ז ואין תי''ו בו יסוד : שמה הנחת ה' גבוריך . שם בקבוצת עמק יהושפט ישבור גבורתכם כן תרגם יונתן ואיני יודע אם ל' ארמי הורדה או לשון חתת והנו''ן בו נופל כמו ( דניאל ב ) הנעל לדניאל קדם מלכא שאין בו אות שורש אלא על :
<b style="color: gray;">מצודת דוד</b> שמה . במקום המלחמה יוריד ה' את גבוריך בעמקי השאול :
<b style="color: gray;">מצודת ציון</b> עושו . התקבצו וכן ת''י ויתכנשון ויתכן שהוא בדרך שאלה מן ועיש על בניה תנחם ( איוב לח ) שהם קבוצת כוכבים : הנחת . ענין ירידה כמו מי יחת עלינו ( ירמיה כא ) :
<h3>{יב}</h3>
יֵע֙וֹרוּ֙ וְיַעֲל֣וּ הַגּוֹיִ֔ם אֶל־עֵ֖מֶק יְהֽוֹשָׁפָ֑ט כִּ֣י שָׁ֗ם אֵשֵׁ֛ב לִשְׁפֹּ֥ט אֶת־כָּל־הַגּוֹיִ֖ם מִסָּבִֽיב׃
<b style="color: gray;">מצודת דוד</b> יעורו . כל העכו''ם יתעוררו ויעלו אל עמק יהושפט הוא מקום המלחמה : כי שם אשב . כאומר הנה שם מקום המלחמה יורה על רעתם כי שם אשפט את כל העכו''ם מסביב על מה שהרעו :
<b style="color: gray;">מצודת ציון</b> יעורו . מל' התעוררות :
<h3>{יג}</h3>
שִׁלְח֣וּ מַגָּ֔ל כִּ֥י בָשַׁ֖ל קָצִ֑יר בֹּ֤אֽוּ רְדוּ֙ כִּֽי־מָ֣לְאָה גַּ֔ת הֵשִׁ֙יקוּ֙ הַיְקָבִ֔ים כִּ֥י רַבָּ֖ה רָעָתָֽם׃
<b style="color: gray;">רש"י</b> שלחו מגל וגו' . שלחו חרבות אותם ההולכים בשליחותי לחבל את אויבי ה' : כי בשל קציר . כלומר כי הגיע עתם ודמה הדבר לקציר שקוצרים אותו במגלות כשגמר בישולו : באו רדו כי מלאה גת . מן הענבים באו ודרכו אותם כלומר נתמלא סאת עוונם רדו ל' כבישה ורדוי כמו ורדו בדגת הים ( בראשית א ) : השיקו היקבים . קול קילוח היקבים היורד תוך הבור שלפני הגיתות נשמע :
<b style="color: gray;">מצודת דוד</b> שלחו מגל . המשיל העכו''ם לתבואה שנגמר בשולה ובא זמן הקציר ואמר שלחו בה המגל כי כבר נתבשלה התבואה ועומדת לקצירה ור''ל הרגו אותה כי בא העת : באו רדו . חזר והמשילם לגת שמלאוה ענבים שיורדים בו הדורכים ר''ל בא העת לכלותם והוא כפל ענין במ''ש : השיקו היקבים . היין היורד אל היקבים השמיעו הרעשת קול והוא גמר מלאכת היין ר''ל בא תכליתם : כי רבה רעתם . ונתמלאה הסאה :
<b style="color: gray;">מצודת ציון</b> מגל . הוא החרמש והוא כלי עשוי לקצור בו וכן ותופש מגל ( שם ג ) : בשל . ענין גמר הגידול : גת . הוא המקום שדורכים בו הענבים : השיקו . ענין השמעת קול :
<h3>{יד}</h3>
הֲמוֹנִ֣ים הֲמוֹנִ֔ים בְּעֵ֖מֶק הֶֽחָר֑וּץ כִּ֤י קָרוֹב֙ י֣וֹם יְהוָ֔ה בְּעֵ֖מֶק הֶחָרֽוּץ׃
<b style="color: gray;">רש"י</b> בעמק החרוץ . ששם חרוץ שהמשפט אמת וכן תרגם יונתן מישר פילוג דינא :
<b style="color: gray;">מצודת דוד</b> המונים . כתות כתות מהמון רב יפלו בעמק החרוץ הוא עמק יהושפט ויקרא עמק החרוץ כי שם יעשו בהם משפט חרוץ ומתוך : יום ה' . יום המשפט שיהיה בעמק החרוץ :
<b style="color: gray;">מצודת ציון</b> החרוץ . ענין חתוך וגזור וכן אתה חרצת ( מ''א כ ) :
<h3>{טו}</h3>
שֶׁ֥מֶשׁ וְיָרֵ֖חַ קָדָ֑רוּ וְכוֹכָבִ֖ים אָסְפ֥וּ נָגְהָֽם׃
<b style="color: gray;">רש"י</b> אספו נגהם . הכניסו אורם :
<b style="color: gray;">מצודת דוד</b> קדרו . בעבור גדול הצרה ידמה להם כאלו נחשכו המאורות :
<b style="color: gray;">מצודת ציון</b> קדרו . ענין חשך ושחרות : אספו . הכניסו : נגהם . ענין אורה וזריחה :
<h3>{טז}</h3>
וַיהוָ֞ה מִצִּיּ֣וֹן יִשְׁאָ֗ג וּמִירוּשָׁלִַ֙ם֙ יִתֵּ֣ן קוֹל֔וֹ וְרָעֲשׁ֖וּ שָׁמַ֣יִם וָאָ֑רֶץ וַֽיהוָה֙ מַֽחֲסֶ֣ה לְעַמּ֔וֹ וּמָע֖וֹז לִבְנֵ֥י יִשְׂרָאֵֽל׃
<b style="color: gray;">רש"י</b> מציון ישאג . ממה שעשו לציון : ורעשו שמים וארץ . יפרע משרים של מעלה ( שרי הכשדים ) ואח''כ מן ( הכשדים ) : מחסה . לשון כסוי ובלע''ז אבריאיי''ל :
<b style="color: gray;">מצודת דוד</b> מציון ישאג . כי יחזיר שכינתו לציון ומשם ישאג לאיים ולהחריד : ומירושלים יתן קולו . כפל הדבר במ''ש : ורעשו שמים וארץ . ר''ל יחרדו שרי מעלה של העכו''ם אשר בשמים ממעל והעכו''ם אשר בארץ מתחת : מחסה לעמו . לבל יהיו נלקים עמהם : ומעוז לבני ישראל . כפל הדבר במ''ש :
<b style="color: gray;">מצודת ציון</b> מחסה . מל' חסיון : ומעוז . ענין חוזק :
<h3>{יז}</h3>
וִֽידַעְתֶּ֗ם כִּ֣י אֲנִ֤י יְהוָה֙ אֱלֹ֣הֵיכֶ֔ם שֹׁכֵ֖ן בְּצִיּ֣וֹן הַר־קָדְשִׁ֑י וְהָיְתָ֤ה יְרוּשָׁלִַ֙ם֙ קֹ֔דֶשׁ וְזָרִ֥ים לֹא־יַֽעַבְרוּ־בָ֖הּ עֽוֹד׃
<b style="color: gray;">מצודת דוד</b> וידעתם . אז תדעו אשר אני ה' שוכן בציון כי כבר החזרתי שכינתי לתוכה :
<h3>{יח}</h3>
וְהָיָה֩ בַיּ֨וֹם הַה֜וּא יִטְּפ֧וּ הֶהָרִ֣ים עָסִ֗יס וְהַגְּבָעוֹת֙ תֵּלַ֣כְנָה חָלָ֔ב וְכָל־אֲפִיקֵ֥י יְהוּדָ֖ה יֵ֣לְכוּ מָ֑יִם וּמַעְיָ֗ן מִבֵּ֤ית יְהוָה֙ יֵצֵ֔א וְהִשְׁקָ֖ה אֶת־נַ֥חַל הַשִּׁטִּֽים׃
<b style="color: gray;">רש"י</b> אפיקי . מקום מוצא מים : והשקה את נחל השטים . כמשמעו ומשקי ית מישר שטים ומדרשו יכפר על עון פעור ( עיין זכריה יד ) :
<b style="color: gray;">מצודת דוד</b> יטפו ההרים עסיס . ר''ל הרבה ענבים יגדלו בהרים והיין יהיה נוטף מהם והוא ענין גוזמא : תלכנה חלב . שם יהיה מרעה שמן ותתרבה חלב הצאן וכאלו הגבעות מוליכות ומזילות את החלב : וכל אפיקי יהודה . המקומות שביהודה שהיו מדרכם למשוך את המים יחזרו להמשיך כמאז : ומעיין . הוא הנחל האמור בנבואת יחזקאל והוא המקור האמור בנבואת זכריה : והשקה . מי המעיין הזה ישקה את עמק השיטים להיות נמשך כנהר :
<b style="color: gray;">מצודת ציון</b> יטפו . מל' הטפה והזלה : עסיס . כן נקרא היין וכן על עסיס כי נכרת ( לעיל א ) : אפיקי . כן יקראו המקומות שנגרים שם המים בחוזק : נחל . עמק : השטים . שם מקום :
<h3>{יט}</h3>
מִצְרַ֙יִם֙ לִשְׁמָמָ֣ה תִֽהְיֶ֔ה וֶאֱד֕וֹם לְמִדְבַּ֥ר שְׁמָמָ֖ה תִּֽהְיֶ֑ה מֵֽחֲמַס֙ בְּנֵ֣י יְהוּדָ֔ה אֲשֶׁר־שָׁפְכ֥וּ דָם־נָקִ֖יא בְּאַרְצָֽם׃
<b style="color: gray;">רש"י</b> מצרים וגו' . סמכן זה לזה לפורעניות אתה מוצא שאילולי מצרים לא היתה אדום שנא' ( מלכי' א א ) כי ששה חדשים ישב יואב עד הכרית כל זר באדום וכתיב ( שם א ) ויברח הדד הוא ואנשים אדומיים וימצא הדד חן בעיני פרעה וגומר והדד שמע כי שכב דוד עם אבותיו וגומר ובאחרונה ויהי לשטן לשלמה אמר הקב''ה אני אכלה זו וזו . מחמס בני יהודה . בשביל חמס שעשו עכו''ם לבני יהודה אשר שפכו את דמם :
<b style="color: gray;">מצודת ציון</b> מחמס . ענין עושק וגזל :
<h3>{כ}</h3>
וִיהוּדָ֖ה לְעוֹלָ֣ם תֵּשֵׁ֑ב וִירוּשָׁלִַ֖ם לְד֥וֹר וָדֽוֹר׃
<b style="color: gray;">מצודת דוד</b> לעולם תשב . תתקיים לעולם ולא תחרב עוד : וירושלים . כפל הדבר במ''ש :
<b style="color: gray;">מצודת ציון</b> תשב . ענין עכבה וקיים :
<h3>{כא}</h3>
וְנִקֵּ֖יתִי דָּמָ֣ם לֹֽא־נִקֵּ֑יתִי וַֽיהוָ֖ה שֹׁכֵ֥ן בְּצִיּֽוֹן׃
<b style="color: gray;">רש"י</b> ונקיתי דמם לא נקיתי . ואף אם אנקה אותם משאר עבירות שבידם ומרעות שעשו לי דמם של בני יהודה לא אנקה מהם אימתי תהיה זאת בזמן שהקב''ה שוכן בציון :
<b style="color: gray;">מצודת דוד</b> ונקיתי . ר''ל אף שאנקה את העכו''ם מעון החמס במה שישראל ישובו לקחת מהם כספם וזהבם הנה עון שפיכת דמם לא אנקה בכופר ממון כ''א בדם שופכו : וה' שוכן בציון . כאומר אל יפחדו ישראל פן כשידעו העכו''ם שנחרץ משפטם להרג יתחזקו לנקום נקם מישראל בחשבם כאשר יאבדו יאבדו כי ה' שוכן בציון ויגן על עמו ולא יהיה לאל ידם :
<b style="color: gray;">מצודת ציון</b> ונקיתי . מל' נקי וברור :